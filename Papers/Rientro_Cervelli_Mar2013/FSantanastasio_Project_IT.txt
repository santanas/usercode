Francesco Santanastasio è nato a Roma il 09/02/1980. 

Si laurea nel Maggio 2004 con il massimo dei voti (110/110 "magna cum laude") con una tesi dal titolo 
"Calibrazione di un calorimetro elettromagnetico tramite il flusso totale di energia", relatori Prof. 
Egidio Longo and Dott. Riccardo Paramatti. Nel Novembre 2004 inizia il corso di dottorato di ricerca 
in Fisica presso L'Università degli Studi di Roma "La Sapienza", superando l'esame finale nel Gennaio 
2008 con una tesi dal titolo "Search for Supersymmetry with Gauge-Mediated Breaking using high 
energy photons at CMS experiment", relatori Prof. Egidio Longo, Prof. Shahram Rahatlou, and Dott. 
Daniele del Re. 

Posizioni accademiche: 

A partire da 09/2011: Research Fellow presso il Conseil Europeen pour la Recherche Nucleaire (CERN) 
01/2008 - 08/2011: Ricercatore Associato Post-Dottorato (Post-Doc) presso University of Maryland. 

Nel corso della sua carriera scientifica ha pubblicato più di 200 articoli, circa 15 note interne negli 
esperimenti a cui ha partecipato e vari resoconti a conferenze e workshop internazionali.
 
Ha un'ottima conoscenza dell'inglese parlato e scritto. 

Nella sua carriera scientifica, Francesco Santanastasio si è interessato principalmente allo studio della 
calorimetria elettromagnetica ed adronica, alla ricostruzione dell'energia trasversa mancante, ed a 
ricerche di fisica oltre il Modello Standard in collisioni protone-protone (pp) ad LHC. 

Tra il 2004 ed il 2007 è stato coinvolto negli studi delle prestazioni del calorimetro elettromagnetico 
(ECAL) dell'esperimento CMS. Ha partecipato allo sviluppo di tecniche di calibrazione, ed a studi di 
stabilità del sistema di alta tensione di ECAL. 
Tra il 2008 ed il 2010, è stato coinvolto negli studi delle prestazioni del calorimetro adronico (HCAL) 
dell'esperimento CMS. Ha partecipato alle fasi di avviamento ("commissioning") di HCAL durante il 
primo periodo di presa dati di raggi cosmici, ed allo sviluppo ed implementazione di algoritmi per 
l'identificazione di segnali anomali nei fotomoltiplicatori del calorimetro adronico "in avanti" (HF), 
indotti dal fascio di protoni, osservati durante le prime collisioni ad LHC. Ha inoltre studiato le 
prestazioni della ricostruzione dell'energia trasversa mancante nell'evento in collisioni pp. 

Dall'inizio del suo dottorato di ricerca, Francesco Santanastasio ha partecipato attivamente a varie 
analisi per la ricerca di fisica oltre il Modello Standard nell'esperimento CMS ad LHC. Nel 2010, ha 
ricoperto un ruolo di primo piano in due diverse ricerche di produzione di coppie di leptoquarks negli 
stati finali contenenti due elettroni e due jet, o un elettrone, un neutrino e due jet, i cui risultati sono 
stati entrambi pubblicati in affermate riviste scientifiche. Queste analisi sono state tra le prime ad LHC 
ad estendere la ricerca di nuova fisica in una regione di energia inesplorata rispetto ai precedenti 
esperimenti presso collisori di particelle. Ha inoltre supervisionato un dottorando di ricerca in Fisica di 
Princeton University per aggiornare questa analisi con i dati raccolti nel 2011 e 2012. 
Dal Settembre 2011, ha svolto un ruolo di primo piano nelle ricerche di nuove risonanze che decadono 
in una coppia di jet (dijet) utilizzando lo spettro di massa invariante dei due jet. In particolare, è stato il 
principale sviluppatore di una nuova strategia di trigger ed acquisizione dati che ha permesso di 
migliorare la sensitività dell'analisi alla nuova fisica nella regione di massa dei due jet inferiore ad 1 TeV. 
Il suo programma di fisica è attualmente incentrato sulla ricerca di nuove risonanze pesanti che decadono in 
coppie di bosoni vettori (WW/ZZ/WZ) negli stati finali semi-leptonici e completamente adronici. Ricopre
il ruolo di responsabile dell'analisi nello stato finale con un leptone, un neutrino, ed uno o due jet. 
Queste analisi fanno uso delle innovative tecniche di "jet sub-structure" per identificare i decadimenti 
adronici di bosoni di alto momento transverso, quando i quark provenienti dal decadimento di W/Z 
sono contenuti in un singolo jet.

Nel corso della sua attività di ricerca, Francesco Santanastasio ha avuto modo di supervisionare
vari dottorandi e laureandi provenienti da diverse università, indirizzando il loro lavoro e 
svolgendo sia un ruolo di insegnamento che di leadership all'interno dei gruppi di ricerca.

Ha rivestito diversi ruoli di responsabilità all'interno della collaborazione CMS: 
A partire da 01/2013 : Coordinatore del gruppo "CMS Exotica Lepton+Jets"
A partire da 03/2012 : Coordinatore del gruppo "CMS Dataset Definition Team" 
09/2008 - 09/2010 : Coordinatore del gruppo "CMS HCAL Prompt Feedback Group" 
Inoltre è stato membro della commissione "Analysis Review Committee", interna alla collaborazione, 
per l'esame approfondito di due risultati pubblici dell'esperimento CMS: misura della sezione d'urto di 
produzione di coppie di quark top-antitop nel canale interamente adronico e ricerca di gravitoni 
Randall-Sundrum che decadono in stati finali contenenti un jet ed energia trasversa mancante. 

In varie occasioni, ha presentato i risultati delle analisi degli esperimenti CMS ed ATLAS 
presso conferenze internazionali e nazionali:
- Nell'Aprile 2010, ha presentato i prospetti per le ricerche di nuova fisica con i primi dati 
di CMS presso la conferenza internazionale "Deep-Inelastic Scattering and Related Subjects".
- Nel Marzo 2011, ha presentato i primi risultati delle ricerche di nuova fisica oltre il 
Modello Standard con il campione di dati completo raccolto dall'esperimento CMS nel 2010 
presso la conferenza internazionale "Rencontres de Moriond on EW Interactions and Unified Theories". 
- Nel Settembre 2012, ha presentato un sommario delle ricerche di nuova fisica oltre il Modello Standard 
con il campione di dati completo raccolto dagli esperimenti CMS ed ATLAS nel 2011 
presso la conferenza internazionale "Physics in Collision".
- Nel Maggio 2013, è stato invitato a presentare un resoconto delle ricerche di risonanze adroniche 
realizzate fino ad oggi dagli esperimenti ATLAS e CMS presso la conferenza nazionale 
"VI Workshop Italiano sulla Fisica p-p ad LHC".



---------------------------------------------------------------------------------------------------


Circa un secolo di risultati sperimentali e progresso teorico hanno portato alla formulazione di una teoria estremamente elegante e compatta delle interazioni fondamentali tra le particelle elementari, il Modello Standard (Standard Model, SM). Il suo successo nel riprodurre una enorme quantità di dati sperimentali, che coprono vari ordini di grandezza in energia, è impressionante. Le forze elettromagnetica, debole e forte sono tutte descritte dal formalismo matematico delle teorie di gauge. Sebbene la forza elettromagnetica e debole siano entrambe associate all'invarianza di gauge SU(2) x U(1), l'unica simmetria dello spettro di massa delle particelle osservate è quella associata alla carica elettrica. Il resto della simmetria elettrodebole è nascosto, ovvero spontaneamente rotto dal vuoto.

Nonostante l'abbondanza di informazione sperimentale, non sappiamo molto circa la dinamica responsabile di questa rottura di simmetria. Una formulazione minimale di tale dinamica è data nel quadro dello SM e prende il nome di "meccanismo di Higgs". Esso spiega, ad esempio, il perchè le particelle elementari possiedono una massa. Il meccanismo di Higgs postula l'esistenza di una nuova particella elementare scalare, il bosone di Higgs, la cui massa non è predetta dallo SM, ma che dovrebbe poter essere osservata sperimentalmente nei collisori di particelle.
 
Il Large Hadron Collider (LHC) è il più grande collisore protone-protone (pp) al mondo, situato al CERN di Ginevra, ed è stato costruito con l'obiettivo di svelare l'origine della rottura spontanea della simmetria elettrodebole (electroweak symmetry breaking, EWSB). Studiando le collisioni pp raccolte nel 2011 e 2012 ad una energia nel centro di massa di 7 ed 8 TeV, ATLAS e CMS, i più grandi esperimenti ad LHC, hanno finalmente osservato nel luglio 2012, i chiari segni dell'esistenza di un nuovo bosone di massa pari a circa 125-126 GeV. Se questa particella è il bosone di Higgs, allora la sua massa si trova poco al di sotto del valore minimo che assicura una stabilità assoluta del vuoto nel contesto dello SM, il che implica la scomparsa del coupling quartico dell'Higgs alla scala di Planck [1]. Questo scenario poco "naturale", unito all'assenza di altra "nuova fisica", renderebbe molto difficile per i teorici riuscire a capire i meccanismi sottostanti dell'EWSB.  Una spiegazione consistente (e più naturale) potrebbere invece emergere dai dati sperimentali qualora gli esperimenti ad LHC trovassero accoppiamenti dell'Higgs diversi dalle predizione dello SM ed eventualmente nuove particelle alla scala del TeV.

I risultati resi pubblici fino ad ora, indicano che la nuova particella possiede delle caratteristiche (accoppiamenti, spin, parità) compatibili con quelle attese per il bosone di Higgs postulato dallo SM. I risultati finali delle analisi dei dati del 2011 e 2012 saranno presentati nei prossimi mesi. La scoperta di una particella consistente con il bosone di Higgs apre la strada a studi più dettagliati e con maggiore precisione statistica, che potranno essere realizzati nella seconda fase dell'LHC. Alla fine del 2012, l'LHC ha infatti terminato il primo periodo di operazioni ed e' entrato in una lunga fase di miglioramenti tecnici, al fine di raggiungere un'energia nel centro di massa pari a circa 14 TeV per l'inizio del 2015.

Un approccio complementare al fine di svelare l'origine dell'EWSB è legato allo studio del sistema WW. Il bosone W acquista la propria massa ed il grado di polarizzazione longitudinale attraverso la rottura di simmetria. La diffusione di due bosoni W polarizzati longitudinalmente ("WW scattering") porta con sè informazioni dirette riguardo all'EWSB, sia che il bosone di Higgs esista sia che qualche altro meccanismo sia responsabile per la rottura di simmetria. In assenza del bosone di Higgs, questo processo dello SM violerebbe l'unitarietà dell'ampiezza di scattering ad un'energia nel centro di massa pari a circa 1 TeV; in questo scenario, segnali di nuova fisica dovrebbero apparire a questa scala di energia per ristabilire l'unitarietà. Nello stato attuale in cui una particella molto simile al bosone di Higgs e' stata osservata, lo studio della dipendenza in energia del processo WW scattering ad una scala di massa superiore a quella dell'Higgs potrà rivelarci se il bosone di Higgs previsto dallo SM regolarizza il WW scattering completamente o solo parzialmente, come previsto da alcuni modelli che postulano l'esistenza di un Higgs "composito". Lo studio del WW scattering ad elevati valori dell'energia nel centro di massa rappresenta una tappa fondamentale nel programma di ricerca degli esperimenti dell'LHC. 

L'interesse legato allo stato finale WW non è limitato al WW scattering: molti modelli di fisica oltre lo SM, come technicolor, Sequential SM ed altri, prevedono infatti l'esistenza di nuove risonanze che decadono in coppie di bosoni vettori. Lo stato finale WW è anche uno dei possibili decadimenti del gravitone predetto dai modelli Randall-Sundrum (RS).  Il modello RS di "extra dimensioni" è uno dei modelli più popolari ed affascinanti di nuova fisica oltre lo SM. Questo modello risolve il cosiddetto "problema gerarchico" dello SM, ovvero la grande separazione tra la scala di energia elettrodebole e la scala di Planck alla quale gli effetti della gravità a livello quantistico diventano ragguardevoli, introducendo un formalismo teorico che include una dimensione spaziale extra "distorta" (warped) in cui il campo gravitazionale può propagarsi. La caratteristica più peculiare che emerge in questo scenario consiste nell'esistenza di particelle di spin-2, i gravitoni, le cui masse ed accoppiamenti alle particelle dello SM sono determinati dalla scala di energia del TeV. 

I gravitoni dovrebbero apparire negli esperimenti come risonanze con masse ben distinte tra loro. I decadimenti del gravitone in coppie di elettroni, muoni o fotoni rappresentano i canali ottimali per la ricerca di dimensioni extra. Tuttavia, estensioni ben motivate del modello RS originale interpretano la struttura del "sapore" (flavor) nello SM tramite la localizzazione dei fermioni nella dimensione extra distorta. In questo scenario, la produzione e il decadimento dei gravitoni attraverso i canali che coinvolgono fermioni leggeri sono fortemente soppressi ed i decadimenti in fotoni sono trascurabili; al contrario la produzione di gravitoni attraverso la fusione di due gluoni ed il successivo decadimento in coppie di bosoni di gauge pesanti (W e/o Z) è ragguardevole. 

Ad oggi, nessuna indicazione di nuova fisica oltre lo SM è stata riportata dagli esperimenti operanti ad LHC. Tuttavia molte delle analisi di nuova fisica ad 8 TeV non sono ancora state completate, incluse le ricerche di nuove risonanze di massa superiore at 1 TeV che decadono in coppie di bosoni vettori.
 
Il programma di ricerca è incentrato sullo studio dello stato finale WW ad LHC ed è motivato dagli argomenti discussi in precedenza che riassumono brevemente lo stato attuale delle conoscenze in ambito sperimentale e teorico. Questa proposta si inserisce bene nel programma di fisica dell'esperimento CMS ad LHC, nel quale ho lavorato dall'inizio del mio dottorato di ricerca nel 2004. Il progetto è strutturato in varie fasi, in base alle attività dell'LHC previste per i prossimi anni. 

1) Ricerca di Nuove Risonanze che Decadono in Coppie di Bosoni Vettori 

Nel primo periodo di contratto, lavorerò alla ricerca di nuova fisica oltre lo SM attraverso lo studio del decadimento di risonanze pesanti (X) in coppie di bosoni vettori (VV = WW, ZZ, o WZ). L'analisi si concentrerà sui canali semi-leptonici (lvjj ed lljj) ed adronici (jjjj) utilizzando i dati raccolti da CMS nel 2012 ad una energia nel centro di massa di 8 TeV, e verrà poi ripetuta a 14 TeV. A questi stati finali corrispondono le maggiori frazioni di decadimento ("branching fraction"), il che permette quindi di estendere la sensitività alla nuova fisica a valori più alti della massa della risonanza (ovvero valori più piccoli della sezione d'urto di produzione) rispetto ai canali interamente leptonici. Durante gli anni in CMS, ho sviluppato una solida competenza nello studio di questi stati finali, sia in termini di metodi di analisi che nella ricostruzione degli oggetti di fisica impiegati in tali ricerche [2,3]. Tutti i canali potrebbero poi essere combinati per aumentare la sensitività alla nuova fisica nell'intervallo di massa accessibile sperimentalmente, e per verificare la consistenza tra i dati e le diverse rappresentazioni del modello RS. 

Per risonanze X-->VV di massa superiore al TeV, il momento dei bosoni vettori (V) eccede di gran lunga la loro massa a riposo, ed i prodotti di decadimento del W/Z vengono emessi con una piccola separazione angolare nel sistema di riferimento del laboratorio. L'identificazione di un bosone vettore energetico che decade in una coppia di quark molto collimati, generando quindi in un singolo jet massivo, rappresenta una sfida sperimentale sia per i canali semi-leptonici (lvjj ed lljj) che per quello adronico (jjjj). Raggiungere questo obiettivo è importante per ridurre i fondi dello SM che derivano dalla produzione di W/Z+jets, eventi di QCD multijet, e coppie di quark top-antitop. Negli anni passati, sono stati introdotti diversi algoritmi per risolvere la struttura interna di un jet massivo. Un sommario completo, risultato del produttivo dialogo tra teorici e sperimentali a partire dal 2009, è riportato in [4]. Mi concentrerò sullo studio delle performance di algoritmi che permettono di analizzare la struttura interna dei jet, al fine di identificare quelli più promettenti nel contesto di questa ricerca sperimentale. Sebbene siano degli strumenti efficaci per l'analisi, le quantità fisiche legate alla struttura dei jet sono particolarmente sensibili alla descrizione specifica del Monte Carlo (MC) nella simulazione. Variazioni nel modello di "parton shower", nell'attività dell'"underlying event" e nella simulazione del rivelatore possono avere effetti non trascurabili nella descrizione della massa dei jet o nel numero di sotto-strutture all'interno del jet. Sarà importante confrontare queste distribuzioni tra diversi generatori e i dati di collisioni, per verificarne l'accordo e, se necessario, modificare i parametri del MC per migliorare la descrizione della simulazione. 

2) Studio del "WW scattering" in collisioni pp ad un'energia nel centro di massa di 14 TeV 

Il secondo periodo del contratto sarà dedicato allo studio dello scattering di due bosoni vettori polarizzati longitudinalmente ("WW scattering") che rappresenta una misura molto importante per comprendere l'origine della rottura spontanea della simmetria elettrodebole. Il WW scattering è un processo raro dello SM e dunque una grande quantità di dati sarà necessaria per realizzare questa analisi. Il lavoro svolto al punto 1) sarà propedeutico allo studio del processo WW scattering nei suddetti stati finali semi-leptonici ed adronico. Il piano di ricerca include un'accurato studio di ottimizzazione con eventi simulati da svolgere durante il lungo periodo di arresto dell'LHC, in preparazione alla fase ad alta luminosità ed energia nel centro di massa pari a 14 TeV prevista per il 2015. Nonostante esistano già studi sulla fattibilità della misura del WW scattering realizzati in passato all'interno della collaborazione CMS, ancora mancano delle analisi aggiornate con condizioni realistiche sia del rivelatore che dell'LHC. In particolare, è importante investigare nuovi metodi per estrarre il segnale della diffusione di bosoni vettori polarizzati longitudinalmente e distinguerlo dal fondo irriducibile rappresentato dalle polarizzazioni trasverse. In tal senso, una possibile strategia è lo studio delle distribuzioni angolari dei fermioni provenienti dal decadimento dei W, come suggerito recentemente in [5]. Il WW scattering avviene tramite il processo di fusione di due bosoni vettori (Vector Boson Fusion, VBF) con la produzione associata di due jet energetici "in avanti". Jet "in avanti" provenienti da interazioni multiple che si verificano ad ogni collisione di pacchetti di protoni (pileup) potrebbero sovrapporsi ad eventi di produzione inclusiva di coppie WW (non VBF), e quindi simulare la segnatura caratteristica del WW scattering. Con l'aumento della luminosità dell'LHC, sarà importante minimizzare l'impatto negativo delle interazioni di pileup sull'analisi. 

3) Calibrazione e Monitoraggio del Calorimetro Elettromagnetico di CMS 

Ad alta energia nel centro di massa, lo studio dei decadimenti VV in stati finali semi-leptonici con elettroni è particolarmente importante visto che la risoluzione per elettroni di alta energia è migliore rispetto a quella di muoni o tau. Il calorimetro elettromagnetico (ECAL) di CMS è un calorimetro omogeneo composto da cristalli di tungstato di piombo, e può raggiungere un'eccellente risoluzione in energia per la ricostruzione di elettroni e fotoni. Per elettroni di alta energia, come quelli provenienti dal decadimento di bosoni W/Z energetici discussi ai punti 1) e 2), la risoluzione in energia è dominata dalla precisione con cui il rivelatore viene calibrato. Il mantenimento delle prestazioni di ECAL è pertanto uno dei prerequisiti per il successo di questo programma di ricerca. 
Durante il mio dottorato di ricerca a Roma, ho studiato la stabilità del sistema di alta tensione (HV) di ECAL [6] ed ho lavorato in CMS al primo studio di fattibilità sull'uso dei decadimenti di pioni neutri in due fotoni per la calibrazione dei cristalli di ECAL [7]. Questa tecnica è stata impiegata con successo nel 2010-11 per calibrare l'intero ECAL ad intervalli di pochi mesi. Nella prima parte del contratto, contribuirò alla calibrazione di ECAL con pioni neutri utilizzando i dati del 2012, ed in particolare al miglioramento delle tecniche di calibrazione nella parte "in avanti" del rivelatore (endcaps). Verso la fine della lunga fase di arresto dell'LHC (2013-14), parteciperò alle fasi di riavviamento di ECAL ed al suo monitoraggio, trascorrendo alcuni periodi al CERN per i turni di presa dati.

--- 

La mia prima scelta per l'istituto dove intendo svolgere questo programma di ricerca è il Dipartimento di Fisica dell'Università degli Studi di Roma "La Sapienza", con particolare interesse a collaborare con il gruppo coinvolto nell'esperimento CMS. Il gruppo CMS di Roma si occupa di ricerca del bosone di Higgs e di ricerche di nuova fisica oltre lo SM. Alcuni dei fisici sperimentali a Roma ricoprono ruoli di responsabilità all'interno di gruppi di fisica di CMS i cui temi di ricerca sono strettamente connessi agli argomenti presentati in questo progetto. Il gruppo CMS di Roma ha inoltre svolto da sempre un ruolo di primo piano in tutte le fasi del calorimetro elettromagnetico (progettazione, costruzione, operazione ed ottimizzazione delle prestazioni). Lo svolgimento di questo programma di ricerca a Roma potrà trarre beneficio dall'interazione con una parte del gruppo teorico del Dipartimento di Fisica della "Sapienza" che è interessato alla comprensione della rottura di simmetria elettrodebole, e, più in generale, a teorie oltre lo SM. In conclusione, il mio programma di ricerca si integrerà molto bene con gli interessi e la competenza del gruppo CMS di Roma, fornendomi dunque la possibilità di continuare a dare un contributo significativo all'esperimento CMS. 

Riferimenti 

1. G. Degrassi et. al., JHEP 1208 (2012) 098, arXiv:1205.6497
2. CMS Collaboration, Phys. Rev. D 86, 052013 (2012) arXiv:1207.5406
3. CMS Collaboration, arXiv:1212.1910 (2012), Paper submitted to PLB 
4. A. Abdesselam et al., Eur. Phys. J. C71:1661(2011), arXiv:1012.5412
5. T. Han, D. Krohn, L-T. Wang and W. Zhu, JHEP 1003 (2010) 082, arXiv:0911.3656 
6. A. Bartoloni et al., Nucl. Instrum. Meth. A 582, 462 (2007), http://cdsweb.cern.ch/record/1027033 
7. F. Santanastasio et al., CMS IN-2006/050 (2006), (documento interno)

