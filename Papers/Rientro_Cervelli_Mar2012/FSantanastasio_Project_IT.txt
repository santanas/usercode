Circa un secolo di risultati sperimentali e progresso teorico hanno portato alla formulazione di una teoria estremamente elegante e compatta delle interazioni fondamentali tra le particelle elementari, il Modello Standard (Standard Model, SM). Il suo successo nel riprodurre una enorme quantità di dati sperimentali, che coprono vari ordini di grandezza in energia, è impressionante. Le forze elettromagnetica, debole e forte sono tutte descritte dal formalismo matematico delle teorie di gauge. Sebbene la forza elettromagnetica e debole siano entrambe associate all'invarianza di gauge SU(2) x U(1),  l'unica simmetria dello spettro di massa delle particelle osservate è quella associata alla carica elettrica. Il resto della simmetria elettrodebole è nascosto, ovvero spontaneamente rotto dal vuoto. Nonostante l'abbondanza di informazione sperimentale, non sappiamo molto circa la dinamica responsabile di questa rottura spontanea di simmetria. Una formulazione minimale di tale dinamica è data nel quadro dello SM e prende il nome di "meccanismo di Higgs". Tale meccanismo spiega, ad esempio, il perchè la maggior parte delle particelle elementari possiede una massa. Il meccanismo di Higgs postula l'esistenza di una nuova particella elementare scalare, il bosone di Higgs, la cui massa non è predetta dallo SM, ma che  dovrebbe poter essere osservata sperimentalmente nei collisori di particelle. 

Il Large Hadron Collider (LHC) è il più grande collisore protone-protone (pp) al mondo, situato al CERN di Ginevra, ed è stato costruito con l'obiettivo di svelare finalmente l'origine della rottura spontanea della simmetria elettrodebole (electroweak symmetry breaking, EWSB). Studiando le collisioni pp raccolte nel 2011 ad una energia nel centro di massa di 7 TeV, ATLAS e CMS, i più grandi esperimenti ad LHC, hanno escluso l'esistenza del bosone di Higgs previsto dallo SM in un'ampia regione di massa (127-600 GeV), mentre i limiti sperimentali forniti dagli esperimenti operanti al collisore elettrone-positrone LEP hanno imposto un limite inferiore (>114 GeV). La finestra di massa 114-127 GeV risulta pertanto la più probabile per l'identificazione del bosone di Higgs. In questo intervallo di massa, sia ATLAS che CMS osservano un eccesso dei dati rispetto al fondo atteso, che, nel quadro dello SM, risulta compatibile con un bosone di Higgs di massa pari a circa 125 GeV. Tuttavia non è ancora possibile trarre conclusioni definitive data la limitata significanza statistica dell'eccesso.

Nel 2012, l'LHC farà collidere protoni ad una energia nel centro di massa pari ad 8 TeV, fornendo un numero di collisioni tre volte maggiore rispetto al 2011. La maggiore energia e quantità di dati permetteranno di confermare il "segnale a 125 GeV", o di escludere definitivamente l'esistenza del bosone di Higgs predetto dallo SM, entro la fine dell'anno. Alla fine del 2012, l'LHC terminerà il primo periodo di operazioni ed entrerà in una lunga fase di miglioramenti tecnici, al fine di raggiungere un'energia nel centro di massa pari a circa 14 TeV per l'inizio del 2015.

Un approccio complementare al fine di svelare l'origine dell'EWSB è legato allo studio del sistema WW. Il bosone W acquista la propria massa ed il grado di polarizzazione longitudinale attraverso la rottura di simmetria. La diffusione di due bosoni W polarizzati longitudinalmente ("WW scattering") porta con sè informazioni dirette riguardo all'EWSB, sia che il bosone di Higgs esista sia che qualche altro meccanismo sia responsabile per la rottura di simmetria. In assenza del bosone di Higgs, questo processo dello SM violerebbe l'unitarietà dell'ampiezza di scattering ad un'energia nel centro di masa pari a circa 1 TeV; in questo scenario, segnali di nuova fisica dovrebbero apparire a questa scala di energia per ristabilire l'unitarietà. Se il "segnale a 125 GeV" venisse confermato con grande significanza statistica dall'analisi dei dati del 2012, lo studio della dipendenza in energia del processo WW scattering ad una scala di massa superiore a quella dell'Higgs potrà rivelarci se il bosone di Higgs previsto dallo SM regolarizza il WW scattering completamente o solo parzialmente, come previsto da alcuni modelli che postulano l'esistenza di un Higgs "composito". Quindi, lo studio del WW scattering ad elevati valori dell'energia nel centro di massa rappresenta una tappa fondamentale nel programma di ricerca degli esperimenti dell'LHC.

L'interessa legato allo stato finale WW non è limitato al WW scattering: molti modelli di fisica oltre lo SM, come technicolor, Sequential Standard Model ed altri, prevedono infatti l'esistenza di nuove risonanze che decadono in coppie di bosoni vettori. Lo stato finale WW è anche uno dei possibili decadimenti del gravitone predetto dai modelli Randall-Sundrum (RS).
Il modello RS di "extra dimensioni" è uno dei modelli più popolari ed affascinanti tra quelli che ipotizzano l'esistenza di nuova fisica oltre lo SM. Questo modello risolve il cosiddetto "problema gerarchico" dello SM, ovvero la grande separazione tra la scala di energia elettrodebole e la scala di Planck alla quale gli effetti della gravità a livello quantistico diventano ragguardevoli, introducendo un formalismo teorico che include una dimensione spaziale extra "distorta" (warped) in cui il campo gravitazionale può propagarsi. La caratteristica più peculiare che emerge in questo scenario consiste nell'esistenza di particelle di spin-2, i gravitoni, le cui masse ed accoppiamenti alle particelle dello SM sono determinate dalla scala di energia del TeV.
I gravitoni dovrebbero apparire negli esperimenti come risonanze con masse ben distinte tra loro. I decadimenti del gravitone in coppie di elettroni, muoni o fotoni rappresentano i canali ottimali per la ricerca di dimensioni extra. Tuttavia, estensioni ben motivate del modello RS originale interpretano la struttura del "sapore" (flavor) nello SM tramite la localizzazione dei fermioni nella dimensione extra distorta. In questo scenario, la produzione e il decadimento dei gravitoni attraverso i canali che coinvolgono fermioni leggeri sono fortemente soppressi ed i decadimenti in fotoni sono trascurabili; al contrario la produzione di gravitoni dalla fusione di due gluoni ed il successivo decadimento in coppie di bosoni di gauge pesanti (W e/o Z) è ragguardevole.

Ad oggi, nessuna indicazione di nuova fisica oltre lo SM è stata riportata dagli esperimenti operanti ad LHC. L'incremento dell'energia nel centro di massa dell'LHC da 7 Tev ad 8 TeV ed un campione di dati tre volte superiore al 2011, permetteranno di estendere in maniera significativa nel 2012 la portata di scoperta per molti modelli di nuova fisica, inclusi quelli che prevedono nuove risonanze che decadono in coppie di bosoni vettori.

Il programma di ricerca presentato in questo documento è incentrato sullo studio dello stato finale WW ad LHC ed è motivato dagli argomenti discussi in precedenza che riassumono brevemente lo stato attuale delle conoscenze in ambito sperimentale e teorico. Questa proposta si inserisce bene nel programma di fisica dell'esperimento CMS ad LHC, nel quale ho lavorato dall'inizio del mio dottorato di ricerca in fisica nel 2004. Il progetto è strutturato in varie fasi, conformemente al prospetto delle attività dell'LHC previste per i prossimi anni.

1) Ricerca di Nuove Risonanze che Decadono in Coppie di Bosoni Vettori

Nel primo periodo di contratto, lavorerò alla ricerca di nuova fisica oltre lo SM attraverso lo studio del decadimento di risonanze pesanti (X) in coppie di bosoni vettori (VV = WW, WZ, o ZZ). L'analisi si concentrerà sui canali semi-leptonici (lvjj ed lljj) ed adronici (jjjj) utilizzando i dati che saranno raccolti da CMS nel 2012 ad una energia nel centro di massa di 8 TeV. A questi stati finali corrispondono le maggiori frazioni di decadimento possibili ("branching fraction"), il che permette quindi di estendere la sensitività alla nuova fisica a valori più alti della massa della risonanza (ovvero valori più piccoli della sezione d'urto di produzione) rispetto ai canali interamente leptonici. Inoltre, durante anni passati nell'esperimento CMS, ho sviluppato una solida competenza nello studio di questi stati finali, sia in termini di metodi di analisi che nella ricostruzione degli oggetti di fisica impiegati in tali ricerche [1-3]. Tutti i canali potrebbero poi essere combinati per aumentare la sensitività alla nuova fisica nell'intero intervallo di massa accessibile sperimentalmente, e per verificare la consistenza tra i dati e diverse rappresentazioni del modello RS.

Se il momento di una particella eccede di gran lunga la propria massa a riposo, i suoi prodotti di decadimento vengono emessi con una piccola separazione angolare nel sistema di riferimento del laboratorio. L'identificazione di un bosone vettore (V) energetico che decade in una coppia di quarks molto collimati, e risultanti quindi in un singolo jet massivo, rappresenta una sfida sperimentale sia per il canali semi-leptonici (lvjj ed lljj) che per quello interamente adronico (jjjj) nelle ricerche X-->VV. Raggiungiere questo obiettivo è importante per ridurre i fondi dello SM che derivano dalla produzione di W/Z in associazione con jets, eventi di QCD con vari jet nello stato finale, e coppie di quarks top-antitop. Negli anni passati, sono stati introdotti diversi algoritmi per risolvere la struttura interna di un jet massivo. Un sommario completo, risultato del produttivo dialogo tra teorici e sperimentali a partire dal 2009, è riportato in Ref.[4].
Mi concentrerò sullo studio delle performance di algoritmi, già esistenti in letteratura, introdotti per analizzare la struttura interna dei jet, al fine di identificare quelli più promettenti nel contesto di questa ricerca sperimentale. Sebbene siano degli strumenti efficaci per le analisi, le quantità fisiche legate alla struttura dei jet sono particolarmente sensibili alla descrizione specifica del Monte Carlo (MC) nella simulazione. Variazioni nel modello di "parton shower", nell'attività dell'"underlying event" , o nella simulazione del rivelatore possono avere effetti non trascurabili nella descrizione della massa dei jet o nel numero di sotto-strutture all'interno del jet. Sarà importante confrontare queste distribuzioni tra diversi generatori e i dati di collisioni, per verificarne l'accordo e, se necessario, modificare i parametri del MC per migliorare la descrizione della simulazione.

2) Studio del "WW scattering" in collisioni pp ad un'energia nel centro di massa di 14 TeV

Il secondo periodo del contratto sarà dedicato allo studio dello scattering di due bosoni vettori polarizzati longitudinalmente ("WW scattering") il quale rappresenta una misura molto importante per la comprendere l'origine della rottura spontanea della simmetria elettrodebole. Il WW scattering è un processo raro dello SM e dunque una grande quantità di dati sarà necessaria per realizzare questa analisi.
Il lavoro svolto al punto 1) sarà propedeutico allo studio del processo WW scattering nei suddetti stati finali semi-leptonici ed adronico. Il piano di ricerca include un'accurato studio di ottimizzazione con eventi simulati da svolgere durante il lungo periodo di arresto delle operazioni dell'LHC, in preparazione alla fase ad alta luminosità ed energia nel centro di massa pari a 14 TeV prevista per il 2015. Nonostante esistano già studi sulla fattibilità della misura del WW scattering realizzati in passato all'interno della collaborazione CMS, ancora mancano delle analisi aggiornate con condizioni realistiche sia del rivelatore che dell'LHC. In particolare, è importante investigare nuovi metodi per estrarre il segnale dalla diffusione di bosoni vettori polarizzati longitudinalmente e distiguerlo dal fondo irriducibile rappresentato dalle polarizzazioni trasverse. In tal senso, una possibile strategia è lo studio delle distribuzioni angolari dei fermioni provenienti dal decadimento dei W, come suggerito recentemente in Ref.[5]. 
Il WW scattering avviene tramite il processo fusione di due bosoni vettori (Vector Boson Fusion, VBF) con la produzione associata di due jet energetici "in avanti" (forward jets). Jet "in avanti" provenienti da interazioni multiple che si verificano ad ogni collisione di pacchetti di protoni (interazioni di pileup) potrebbero sovrapporsi ad eventi di produzione inclusiva di coppie WW (non VBF), e quindi simulare la segnatura caratteristica del WW scattering. Con l'aumento della luminosità dell'LHC, sarà importante studiare l'impatto negativo delle interazioni di pileup sull'analisi, oltre ad investigare metodi per ridurre questo effetto.

3) Calibrazione e Monitoraggio del Calorimetro Elettromagnetico di CMS

Ad alta energia nel centro di massa, lo studio dei decadimenti VV in stati finali semi-leptonici con elettroni è particolarmente importante visto che la risoluzione per elettroni di alta energia è migliore rispetto a quella di muoni o tau.
Il calorimetro elettromagnetico (ECAL) di CMS è un calorimetro omogeneno composto da cristalli di tungstato di piombo, con l'obiettivo di raggiungere un'eccellente risoluzione in energia per la ricostruzione di elettroni e fotoni. Per elettroni di alta energia, come quelli provenienti dal decadimento di bosoni W/Z energetici discussi ai punti 1) e 2), la risoluzione in energia è infine dominata dalla precisione con cui il rivelatore viene calibrato. Il mantemimento delle prestazioni di ECAL è pertanto uno dei prerequisiti per il successo di questo programma di ricerca.
Durante il mio dottorato di ricerca in fisica a Roma, ho studiato la stabilità
del sistema di alta tensione (HV) di ECAL [6] ed ho lavorato in CMS allo studio fattibilità originale sull'uso dei decadimenti di pioni neutri in due fotoni per la calibrazione dei cristalli di ECAL [7]. Questa tecnica è stata impiegata con successo nel 2010-11 per calibrare l'intero ECAL ad intervalli regolari di pochi mesi. 
Nella prima parte del contratto, contribuirò alla calibrazione di ECAL con pioni neutri utilizzando i dati raccolti nel 2012, ed in particolare al miglioramento delle tecniche di calibrazione nella parte "in avanti" del rivelatore (endcaps). Verso la fine della lunga fase di arresto dell'LHC (2013-14), parteciperò alle fasi di riavviamento di ECAL ed al suo monitoraggio, e trascorrerò alcuni periodidi tempo al CERN per i turni di presa dati. Per lo svolgimento di tutte queste attività potrò sfruttare l'esperienza maturata negli anni passati in CMS nei gruppi di lavoro dei rivelatori ECAL ed HCAL.


---

La mia prima scelta per l'istituto dove intendo svolgere questo programma di ricerca è il Dipartimento di Fisica dell'Università degli Studi di Roma "La Sapienza", con un particolare interesse a collaborare con il gruppo coinvolto nell'esperimento CMS.
Il gruppo CMS di Roma è si occupa di ricerca del bosone di Higgs e di ricerche di nuova fisica oltre il Modello Standard. Alcuni dei fisici sperimentali a Roma ricoprono al momento ruoli di responsabilità all'interno di gruppi di fisica della collaborazione CMS i cui temi di ricerca sono strettamente connessi agli argomenti presentati in questo progetto. Il gruppo CMS di Roma ha inoltre svolto da sempre un ruolo di primo piano in tutte le fasi del calorimetro elettromagnetico, a partire dalla progettazione, costruzione, fino ad arrivare alla operazione ed ottimizzazione delle prestazioni.
Lo svolgimento di questo programma di ricerca a Roma potrà inoltre trarre beneficio dall'interazione con una parte del gruppo teorico del Dipartimento di Fisica della "Sapienza" il quale si è di recente interessato particolarmente alla compresione del meccanismo responsabile per la rottura della simmetria elettrodebole, e, più in generale, a teorie oltre il Modello Standard.
In conclusione, il mio programma di ricerca si integrerà molto bene con gli interessi e la competenza del gruppo CMS di Roma, fornendomi dunque la possibilità di continuare a dare un contributo significativo all'esperimento CMS.

 Riferimenti

1. CMS Collaboration, Phys. Rev. Lett. 106, 201802 (2011), arXiv:1012.4031 [hep-ex]  
2. CMS Collaboration, Phys. Lett. B 703, 246 (2011), arXiv:1105.5237 [hep-ex] 
3. CMS Collaboration, CMS PAS EXO-11-061 (2011), http://cdsweb.cern.ch/record/1426654   
4. A. Abdesselam et al., Eur. Phys. J. C71:1661(2011), arXiv:1012.5412 [hep-ph] 
5. T. Han, D. Krohn, L-T. Wang and W. Zhu, JHEP 1003 (2010) 082, arXiv:0911.3656 [hep-ph] 
6. A. Bartoloni et al., Nucl. Instrum. Meth. A 582, 462 (2007), http://cdsweb.cern.ch/record/1027033 
7. D. del Re, S. Rahatlou, F. Santanastasio,  CMS IN-2006/050 (2006), "Study of ECAL calibration with pi-zero-->gamma gamma decays"  (documento interno alla collaborazione CMS)



-----------------------------------------------------------
REMOVED
-----------------------------------------------------------

## Nel contesto dell'analisi delle collisioni pp raccolte da CMS nel 2010, ho ricoperto un ruolo di primo piano nella ricerca di produzione di coppie di leptoquarks (LQ) negli stati finali LQLQbar-->eejj [1] ed LQLQbar-->evjj [2]. I risultati di entrambe le analisi sono stati pubblicati in affermate riviste scientifiche. Inoltre, ho supervisionato un dottorando di ricerca in fisica dell'Univerisità di Princeton al fine di aggiornare le due analisi con i dati raccolti nel 2011. L'esperienza maturata in questi studi verrà impiegata nella ricerca di risonanze pesanti X-->VV in stati finali semi-leptonici.
##Sono stato membro della commissione, interna alla collaborazione, "Analysis Review Committee" per l'esame approfondito di un risultato pubblico dell'esperimento CMS: ricerca di gravitoni Randall-Sundrum che decadono in uno stato finale contenente un jet pesante ed energia transversa mancante (G-->ZZ-->vvjj) [3]. Questa analisi condivide alcuni delle problematiche sperimentali con le ricerche proposte in questo programma di fisica.
